# OOП - Практикум 11, 19.05.2025

## Задачи

**Задача 1.** Да се реализира йерархия от компютри.

Да се реализира:

* Абстрактен клас **Computer**. В себе си той съдържа:
  
  * Мощност на процесора (число тип double)
  * Модел на видео картата (масив от символи)
  * Мощност на захранването (цяло число)
  * Количество RAM памет (цяло число)
  * Методи за промяна на компонентите на компютъра
  * Функция, която изписва на стандартния изход какъв тип е компютъра (PC, лаптоп или геймърска конзола)
  * Функция, която връща с какви периферни устройства може да се свързва компютъра.

Нека периферните устройства са масиви от символи.

* Класове **PC**, **Laptop** и **GamingConsole**:
  
  * **PC** може да се свързва с мишка, клавиатура, микрофон и слушалки.
  * **Laptop** - с mouse pad, клавиатура и монитор.
  * **GamingConsole** - с джойстик и монитор.  

**Задача 2.** Създайте проста йерархия, описваща потребители, логващи се като играчи.
Създайте клас **Player**. Всеки играч има:

1. ID в нашата система (от тип int)
2. точки (изберете подходящ тип)
3. звезди (от 1 до 5 - enum class)

Когато играча изпълнява мисии, той печели точки. Когато печели точки, той може да ги обменя за звезди. Реализирайте подходящи член функции. Също така, реализирайте функция ``bool levelUp();``. Тя проверява
дали имаме достатъчно точки да обменим за допълнителна звезда, и, ако имаме, ги
обменя.

1. В началото имаме една звезда
2. За две звезди ни трябват 256 точки
3. За три звезди ни трябват 512 точки и вече постигнати 2 звезди
4. За четири звезди ни трябват 1024 точки и вече постигнати 3 звезди
5. За пет звезди ни трябват 2048 точки и вече постигнати 4 звезди.

Ако нямаме достатъчно точки да обменим за звезди, функцията връща false, в противен случай връща true.

Реализирайте клас **Guest**, който представлява гост в нашата игра. Гостът има допълнителна член-данна, която показва колко време може да играе, преди да бъде
изключен от играта. Също така гостът не може да вдига звезди - винаги стои на една звезда!

Направете клас, който описва **Логнат потребител**. Той има парола от най-много 8 символа и ще се логва в системата чрез своето ID и своята парола.
Създайте подходящи член функции. Функцията ``levelUp`` работи както за Player.

Реализирайте клас **PremiumPlayer** който описва играч, платил, за да има допълнителни екстри в нашата игра. Той вече ще може да праща съобщения в чат,
което означава, че трябва да има име. Името ще е низ с произволна дължина. Също така на него ще му е по-лесно да вдига звезди - всяка нова звезда се получава с 256 точки.


**Задача 3.**
Да се реализира абстрактен клас **Employee**. Той представя работник във фирма и се описва с име с произволна дължина, възраст и заплата, която взема във фирмата. 

Да се реализира клас **Worker**, представляващ човек, който работи във фирмата. Той съдържа във себе си колко общо месеца е работил за компанията. Да се реализира клас, представляващ **Trainee** (стажант). Той пази цяло число, представляващо колко дни остават до края на стажа му. 

Да се създаде клас представляващ **Платен стажант**. Това е стажант, който е показал по-специални качества на своето интервю, но все още не е готов да започне на пълен работен ден. Въпреки това работата му се отчита не само като стажантска, а и също като редовна практика, която ще бъде отчетена, когато започне да работи (т.е. притежава функционалностите и на работник, и на стажант). Също така се описва и с рейтинг, показващ колко добре се справя с работата си (реално число от 0 до 100). 

Реализирайте клас, който представя **Компания** като множество от такива работници. Класът трябва да поддържа `addWorker()`, `addTrainee()` и `addPaidTrainee()` методи. Важното тук е, че при добавяне трябва да поддържаме колекцията сортирана по заплата на работниците. Да се напише функция, която показва средната заплата на работниците в тази компания. 